# Nyelvhelyesség

## Ami, amely

Az _amely_ a mellékmondat alanyára utal vissza, így konkrétan meghatározott dolgot kapcsol a főmondathoz:

> **Kétszer kell megadni a jelszót, amellyel később azonosítani tudja magát.**
> **Itt látható az a gomb, amely az ablak bezárására szolgál.**

Az _ami_ viszont közelebbről meg nem határozott, általában főnévvel meg nem nevezett dolgokat vezet be, vagy a teljes mellékmondatra (illetve annak állítmányára) utal vissza:

> **Kétszer kell megadni a jelszót, ami azt a célt szolgálja, hogy elkerüljük az elgépelésből adódó kellemetlenségeket.**
> **Félkövérré változik minden, ami korábban normál betűtípusú volt.**

A személyre vonatkozó aki névmás élettelen megfelelője tehát az _amely_, és nem az _ami_.

## Mondatkezdés

Kerüljük az *és*, *azonban*, *viszont*, *illetve* és *hát* szavakat a mondat elején.

## Rövidítések

Rövidítéseket, ha egy mód van rá, ne használjunk. Inkább írjuk ki a **például**, **illetve**, **lásd** szavakat, mintsem a rövidített <u>pl.</u>, <u>ill.</u>, <u>l.</u> alakjukat használjuk.

Megegyezés alapján a **stb.**, **ún.**, **vö.**, **ti.** rövidítések használhatók.

## Akar

Több helyen megy hosszú bekezdéseken keresztül, hogy „ha ezt akarja, csinálja ezt; ha azt akarja, csinálja azt, stb. A fordítás során használjuk változatosan a szinonimákat: **akar**, **szeretne**, **kíván**, néha esetleg **óhajt** vagy **szándékozik** szavakat, illetve egyéb megfogalmazásokat is használatunk, például **ha ez a célunk**. De teljesen ki is küszöbölhetjük ezeket a szerkezeteket, általában redundánsak.

## Igekötők

Ne használjunk felesleges igekötőket, a leggyakoribb hibák:

 - ~~leellenőriz~~ → **ellenőriz**
 - ~~feltelepít~~ → **telepít**
 - ~~felcsatol~~ → **csatol**
 - ~~megtapasztal~~ → **tapasztal**
 - ~~legenerál~~ → <u>generál</u>, de még inkább **előállít**, **elkészít** stb.
 - ~~beintegrál~~ → **integrál**
 - ~~kiexportál~~ → **exportál**
 - ~~elment~~ → **ment**

## Elvész

Ha tönkremegy a lemez, minden adatunk **elvész**. Nem helytelen az elveszik szó sem, de kevésbé szép, és bizonyos esetekben összetéveszthető az elvenni ige T/3 alakjával. Használjuk inkább az **elvész** alakot.

## Műveltetés

Vannak számítástechnikában is elterjedt igék, melyeket úgy használunk, mintha mi végeznénk valamit, holott tulajdonképpen a számítógép végzi el ezeket. Például **megnyitunk**, **mentünk**, **másolunk**, **átnevezünk**, **törlünk** egy fájlt. Ezekben az esetekben teljesen fölösleges, sőt erőltetett és zavaró a műveltető alakkal hangsúlyozni, hogy mi csak megkérjük a gépet ennek elvégzésére. Kerüljük tehát az olyan kifejezéseket, mint <u>mentetjük a fájlt</u>. Írjuk egyszerűen azt, hogy **mentjük a fájlt**.

## Magyar nyelven

Nagyon gyakran találkozni a <u>magyar nyelven</u>, <u>angol nyelven</u> kifejezésekkel. Ezzel alapvetően semmi baj nincs, de amikor egymáshoz közel sok ilyen van, akkor már zavaró. Használjuk az egyszerűbb **magyarul**, **angolul** szavakat is a fentiek szinonimájaként, máris kevésbé lesz zavaró a szóismétlés, és kevésbé lesz fölöslegesen körülményes a megfogalmazás. Szerencsésebb azt mondani, hogy egy program **magyarul** szól a felhasználóhoz, mint azt, hogy <u>magyar nyelven</u> szól hozzá.

## Idegen szavak átírása

Mindig újabb és újabb idegen szavak jelennek meg, melyeket fonetikusan megpróbál valaki átírni. Óvakodjunk ezektől. Lehetőség szerint használjuk a magyar terminológiát (például ~~imidzs~~ helyett **lemezkép**), de ha nincs jó magyar szó, vagy az adott szövegkörnyezetben az angol terminológiát kell használni, akkor írjuk le az angolt változatlanul (például **image**). Megjegyzendő, hogy még a bájt alakot sem vette át a magyar helyesírás, a **byte** a helyes magyar írásmód a szótár szerint (a báj szó tárgyragos változata miatt fogadja el a Hunspell).

Természetesen itt se essünk át a ló túlsó oldalára, egyes fonetikus átírások már meghonosodtak a köznyelvben:

* **domén** (vagy bizonyos jelentésben **tartomány**)
* **emodzsi**
* **kapucsínó**

Ha nem ismerünk meghonosodott kifejezést, akkor ne próbáljunk meg egyedül új fordítást alkotni, ilyenkor érdemes egyeztetni, lehetséges hogy mások tudnak egy jó fordításról.

## Az `/etc` és társai

Megegyezés alapján a könyvtárak, fájlok neve előtt a névelőt úgy tesszük ki, hogy azt feltételezzük, hogy kiejtésben az olvasó nem ejti ki a „per” szócskát. Tehát:

 - **az /etc/lilo.conf** („az etécé lilókonf”)
 - **az /mnt** („az ementé”)
 - **az /opt/gnome2/bin** („az opt gnómkettő bin”)
 - **az /sbin/ifconfig** („az esbin íefkonfig”)
 - **a ~/.bashrc** („a bashrc”)

## Ragozott fájlnevek

Ne ragozzuk a fájlok, könyvtárak nevét, mert ez egyrészt nagyon csúnyán néz ki, másrészt a kiejtéstől is függhet a rag. Tehát nem az <u>/etc/lilo.conf-ot</u> szerkesztjük a <u>vi-jal</u>, hanem az **/etc/lilo.conf fájlt** a **vi szerkesztővel**. A jelszóellenőrzés beállítása nem az <u>/etc/pam.d-ben</u>, hanem az **/etc/pam.d könyvtárban** található.

## További gyakori hibák

A következőkben számos olyan konkrét fordulatot sorolunk fel, melyek igen gyakran fordulnak elő, és amelyek fordítása sokszor „hibás”.

|Helytelen|Helyes|Magyarázat|
|-|-|-|
|Itt látható a hálózati <u>nyomtatók listája.</u>|Itt láthatók a hálózati **nyomtatók**|A *lista* a legtöbb hasonló helyzetben felesleges: magától értetődik, hogy nem maguk a nyomtatók jelennek meg |
|Segítségével szöveget lehet másolni a <u>dokumentumok között</u>.|Segítségével szöveget lehet másolni az **egyik dokumentumból a másikba**.|Ez az angol szerkezet tükörfordítása.|
|Kattintson az OK gombra a párbeszédpanel <u>használata közben</u>.|Kattintson az OK gombra, **amikor** ez a párbeszédpanel látható a képernyőn.|Szintén tükörfordítás.|
|A megnyitáshoz kattintson <u>erre</u>:|A megnyitáshoz kattintson **ide**:|Megállapodás szerint az első alakot nem használjuk.|
|<u>Helyet biztosít arra</u>, hogy beírjuk a nevet.|**Ide lehet beírni** a nevet.|Szintén tükörfordítás.|
|A fájl az előző héten <u>lett létrehozva</u>.|A fájlt az előző héten **hozták létre**. – VAGY – A fájl az előző héten **jött létre**.|Szenvedő szerkezetet lehetőleg ne használjunk – helyette gyakran használható személytelen fordulat. Ha mégis valami hasonlóra kényszerülünk, a **van** ige szerencsésebb a *lett*nél: **meg van határozva**.|
|Válasszuk az X menü Y <u>menü</u>parancsát. – VAGY – <u>Adjuk ki</u> az X menüből az Y parancsot.|Kattintson az **X menü** Y parancsára. – VAGY – Válasszuk az **X menü Y parancsát**.| Megállapodás szerint ezeket az alakokat nem használjuk.|
|Írjuk be a fájlok <u>neveit</u>.| Írjuk be a fájlok **nevét**.|Vegyük a következő példát: „az ablakok sarka”. Ez jelentheti (1) sok ablak egy közös sarkát, de (2) több ablak egy-egy sarkát is. Az első értelmet az angol egyes számmal fejezi ki („windows' corner”), a másodikat többes számmal („windows' corners”). A fordítási hiba abból adódik, hogy ez utóbbi kifejezés magyarul „az ablakok sarkait” is jelentheti (jelenthetné, hiszen minden ablaknak valóban több sarka van). Csak a szövegkörnyezet dönti el, hogy a „windows' corners” az ablakok több vagy egy-egy sarkát jelenti.|
|Ha meg szeretné tekinteni a csoportokat, kattintson az OK gombra.|Ha meg szeretné tekinteni a csoportokat, _akkor_ kattintson az OK gombra. – VAGY – A csoportok megtekintéséhez kattintson az OK gombra.|A feltételes mondatok megértését, tagolását általában segíti a mutató névmás – az _akkor_ – kitétele. Vagy át is fogalmazhatjuk a mondatot|
|Ellenőrizze, hogy a mező látszik-e.|Ügyeljen arra, hogy a mező látszódjon. – VAGY – A mezőnek (feltétlenül) látszania kell.|Tükörfordítás.|
|<u>Jegyezzük meg</u>, hogy az ablakot be kell zárni, mielőtt kilépnénk a programból.|(Ügyeljünk arra, hogy) a programból való kilépés előtt az ablakot be kell zárni.|A „Note that” kifejezés hibás értelmezése, magyarban akár el is hagyható.|
|A soros portok, <u>ha léteznek</u>,…|Az **esetleges** soros portok…|Nem túl magyaros.|
|Az(oka)t a nyelv(eke)t sorolja fel, amely(ek)…|Azokat a nyelveket sorolja fel, amelyek…|Felesleges a sok zárójel: a többes szám ugyanúgy jelenthet egyetlen nyelvet is.|
|Ha meg szeretné akadályozni valamely fiók használatát, akkor <u>tiltsa le azt</u>.|Ha meg szeretné akadályozni valamely fiók használatát, akkor **tiltsa le**.|A magyar tárgyas ragozás feleslegessé teszi a tárgyra való visszautalást.|
|A sebesség mérésére szolgál, amellyel a hálózat a fájlt továbbítja.|**Annak a** sebességnek a mérésére szolgál, amellyel a hálózat a fájlt továbbítja.|Nem túl magyaros.|
|A fájl nevét írja ki a mérete <u>helyett</u>.|A fájl nevét írja ki, **és nem** a méretét.|Az angol „instead of” és „rather than” kifejezés tükörfordítása.|
|<u>distributed component object model (DCOM)</u>|DCOM (distributed component object model)|Megállapodás szerint mindig magát a rövidítést, betűszót írjuk előre, és utána tesszük ki zárójelbe a kifejtését.|
|A rendőr intett az autónak, <u>amely</u> fékezett.|A rendőr intett az autónak, **mire az** fékezett.| Az intés következménye a fékezés, nem a fékező autónak intett (azért, mert fékezett).|
|<u>Többé nem</u>|**Már nem**|A *no more* tükörfordítása. (Feltehetően a *nicht mehr* miatt létezik a kifejezés.)|
|<u>Mikor</u> fájlokat másol…|**Ha** fájlokat másol…|A *when* tükörfordítása.|

