# Stílus

Az általában használandó stílust nehéz pontosan meghatározni. A cél mindenesetre az, hogy a szöveg hétköznapi, közérthető nyelvezetet használjon pontos és gördülékeny fogalmazásban.

## Idegen vagy idegen eredetű szavak

A jó stílushoz hozzátartozik, hogy lehetőleg ne vegyünk át és ne is építsünk be idegen szavakat. Igyekezzünk a már létező magyar nyelvű, elterjedt fordításokat használni. Ne terheljük meg a fordítást felesleges idegen kifejezésekkel sem.

Példák:

 - adminisztrál → kezel, felügyel
 - applikáció → alkalmazás
 - dekódolás → visszafejtés
 - font → betűkészlet, betű
 - generál → előállít
 - implementáció → megvalósítás
 - komponens → összetevő, elem
 - link → hivatkozás
 - metódus → eljárás, módszer
 - opcionális → választható
 - permanens → állandó
 - script → parancsfájl

Ne essünk át azonban a ló túlsó oldalára, a magyarítás soha ne menjen az érthetőség rovására.

## Az olvasó megszólítása

Alapvetően személytelen egyes harmadik személyű megszólítást használunk (például **_kattintson ide_**), ha mégis szükséges a felhasználó közvetlen megszólítása, akkor önözést használunk. A felhasználót nem tegezzük sem a felhasználói felületeken, sem a dokumentációkba.

> **_Kattintson ide. Ekkor megjelenik egy ablak, mely közli, hogy…_**
> **_Ha ezt meg ezt szeretné, kattintson ide. Ha ki akar lépni, nyomja le az Escape billentyűt…_**

A személytelenségre törekvés nem csak az angolban igen gyakori birtokos szerkezetekre vonatkozik (például _your_ computer → a számítógép), hanem lehetőség szerint az igei szerkezetekben is a teljesen személytelen alakot kell választani (például „Then _you can set_ new options.” = „Ekkor új beállításokat is **_meg lehet adni_**.”).

## -ás, -és

A stílus körébe tartozik az az általános szabály is, mely szerint a nem teljes mondat értékű igei szerkezetek főnevesítve fordítandók. Ezt a szabályt követjük magának a programnak a fordításakor is.

|angol|magyar|
|-|-|
|Open|**_Megnyitás_**|
|Save|**_Mentés_**|
|Exit|**_Kilépés_**|

E szabály alól van két jelentős kivétel:

|angol|magyar|
|-|-|
|Apply|**_Alkalmaz_**|
|Cancel|**_Mégse_**|

A súgóban ez elsősorban a témakörök címénél fontos, hiszen az eredeti szöveg itt sokszor használ igét, igenevet, esetleg kérdő formát. Magyarul mindezen esetekben főnévi szerkezetet használunk. Néhány példa:

|Opening/To Open a Document|**_Dokumentum megnyitása_**|
|How to Close a Document?|**_Dokumentum bezárása_**|

Hagyomány szerint az „_Overview of_ closing a file” típusú címeket a következő formában fordítjuk: „**_Fájl bezárása – áttekintés_**”.

Itt hívjuk fel a figyelmet arra, hogy a _műveletek lépéseinél_ magyarul is _teljes mondatokat_ írunk, bármilyen rövidek legyenek is az utasítások:

 - Jelölje ki a fájlt.
 - Kattintson az OK gombra.

## Speciális karakterek

|mellőzendő karakter|használandó karakter|használat|
|-|-|
|...|…|Három pont|
|""|„”|Idézőjel|
|--|–|Nagykötőjel|

## Pongyola stílus

Kerüljük a pongyola, túlzottan laza stílust. Az írott nyelv szókincsét használjuk, az olyan szavak, mint <u>muszáj</u>, <u>persze</u>, <u>kéne</u> stb. nem állják meg a helyüket. A példafájlokat ne <u>tesztecskémtedrága</u> névre kereszteljük el, hanem mondjuk **_példafájl_** névre. Ne próbáljunk meg poénkodni, vagy túlzottan egyéni stílust, túlzottan szubjektív véleményt belevinni a fordításba.

