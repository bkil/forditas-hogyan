# Bevezetés

Napjainkban számtalan szoftver és mellékelt dokumentum, használati útmutató érhető el angolul. A legtöbb projekt lehetőséget biztosít a felhasználói felületek, súgók és dokumentációk honosítására, így magyar változat is készíthető. Ezeket a fordításokat általában erre a célra kialakított webes fordítói felületen vagy a nyelvi fájlokat letöltve – egy célprogramban – fordítjuk le. Ezek az eszközök segítenek az egységes és jó minőségű fordítások gyorsabb elkészítésében.

A legfontosabb szempontok fordításkor:

 - hibátlan nyelvtan
 - érthető, tömör és pontos fogalmazás
 - egységes fordítás
 - magyar kifejezések használata (amennyiben már van ilyen kifejezés)
 - fordítás az adott projekt már meglévő elvei szerint
 - a felhasználó megfelelő megszólítása
 - változók helyes használata
 - az alkalmas eszközök kiválasztása és használata

A fordítónak törekednie kell a fenti célok magvalósítására. Ezen munka segítésére, a minőség javítását és az egységesítést szem előtt tartva készítettük ezt az útmutatót, amely összegyűjti az alapvető fordítói ismereteket, másrészt igyekszik írásba foglalni azokat az íratlan szabályokat, melyek bár korántsem érvényesek minden fordítási munkára, az egységesség iránti igény miatt itt mégsem nélkülözhetők.

## Jelölések ebben a dokumentumban

 - A helyes szavakat, mondatokat **_félkövér dőlt betűtípussal_** szedjük ebben a dokumentumban.
 - <u>Aláhúzást</u> kapnak azok az alakok, melyek nem hibásak ugyan, de használatukat nem javasoljuk.
 - Sajnos elkerülhetetlen, hogy hibás alakokat is közöljünk helyenként. ~~Ezeket áthúzva írjuk~~.

## Ha valaki nem tud valamit…

Senki sem tudhat mindent. Nem csak azért, mert az emberi memória véges; azért sem, mert fordításainknál mind a terminológia, mind az alapelvek időről időre változnak. Minden fordítót arra szeretnénk kérni, hogy – legalábbis a fordítás idejére – néha bizonytalanodjon el akár a helyesírást, akár a kifejezéseket, akár az íratlan szabályokat illetően.

Mi a teendő, ha ez sikerült? A helyesírási kételyeket eloszlatja a tanácsadó szótár, a terminológiai gondokat többnyire megoldja a szószedet, a szabályok jórészt megtalálhatók ebben az útmutatóban. A többi fordító is készséggel segít, a Telegram és Matrix csatornáinkon bármikor segítséget lehet kérni:

 - Telegram-csoport hivatkozása: [https://t.me/joinchat/DIfJOgiG22VjI1f616aZWA](https://t.me/joinchat/DIfJOgiG22VjI1f616aZWA)
 - Matrix-csatorna hivatkozása: [https://riot.grin.hu/#/room/#openscope:grin.hu](https://riot.grin.hu/#/room/#openscope:grin.hu)

